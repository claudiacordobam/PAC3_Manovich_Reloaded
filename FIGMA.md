# Re-descobrint la hibridació: Figma
[Figma](https://www.figma.com/) és una eina de disseny col·laboratiu en línia especialment usada per disseny d’interfícies, d’experiències d’usuari i de wireframes de pàgines web [1]. Alhora, serveix com a exemple per il·lustrar un dels conceptes plantejats per Lev Manovich a la seva obra “El Software Pren el Comandament”: la hibridació [2].

Com es comentava al plantejament, Manovich sosté a la seva obra que la hibridació, fase posterior a la implementació de l’ordinador com a _metamitjà_, és un concepte en què els mitjans es fusionen per crear híbrids que no només existeixen _un al costat de l’altre_, sinó que evolucionen per oferir noves experiències a l’usuari [2].

Figma incorpora a la seva GUI elements clàssics de programes de dibuix digital,  edició d’imatges i tractament de gràfics en moviment, elements de programari destinat a l’edició vectorial, eines d’edició de text, característiques de programes de revisió de documents, i altres característiques genèriques com la possibilitat de compartir o descarregar el document, o els filtres de cerca. Addicionalment, permet la col·laboració simultània en línia i la creació d’equips de treball.

![Persona utilitzant la interfície de Figma mentre sosté un llapis per a tauleta gràfica i duu auriculars.](https://images.unsplash.com/photo-1621609764180-2ca554a9d6f2?q=80&w=2564&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA==)

Seguint una de les classificacions de Manovich, Figma es tractaria d’un híbrid que permet definir nous formats de mitjans [2], usant, en aquest cas, tant elements d’interfície ja existents com elements nous. No es tracta, per tant, d’un editor de text o d’imatges, sinó que permet crear un nou format de mitjà, tal com comenta Manovich, en què l’usuari pot afegir tant vídeo com imatges o gràfics bidimensionals. El format de mitjà creat, doncs, recordaria a la fusió entre una pàgina web i el resultat que es pot obtenir amb programari creatiu com Adobe Photoshop o Illustrator. És a dir, Figma permet una nova manera de representar el món digital, cosa que Manovich interpreta com una característica classificatòria dels híbrids [2].

Figma, com la resta d’híbrids, no es pot “reduir a la suma dels mitjans que el componen” [2], doncs crea una nova experiència amb els diferents elements d’interfície i les possibilitats d’edició i d’addició de mitjans, alhora que permet crear nous formats d’arxiu diferents d’aquells generats per altre programari creatiu sorgit durant la Revolució de Vellut dels mitjans [2]. Tal com s’ha comentat prèviament, la interfície de Figma disposa d’elements clàssics de programari d’edició d’imatges, vectorial, de text o de vídeo, entre d’altres, cosa que Manovich defineix com a característica dels híbrids: és un punt d’unió entre tècniques que, en el passat, formaven part d’altres mitjans [2].

![Ordinador que mostra, a la seva pantalla, un projecte obert a Figma, Al damunt de l'ordinador hi ha un telèfon mòbil, i al costat una planta](https://images.unsplash.com/photo-1605907126120-f68611516ecc?q=80&w=2670&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA==)

Amb Figma, es reconfiguren les característiques dels mitjans i els elements que formen part de la seva interfície, presentant així una de les característiques dels híbrids definida per Manovich, la reconfiguració [2], i suposant una evolució respecte a les possibilitats creatives anteriors. Addicionalment, com succeeix amb el programari creatiu, Figma aconsegueix crear una remescla profunda dels mitjans, cosa que, segons Manovich, ha configurat el llenguatge visual de què gaudeix la nostra societat [1].

En conclusió, doncs, la fusió d’elements de programari divers, la nova experiència de disseny que comporta, així com la reconfiguració que suposa dels mitjans que la componen, fan que sigui possible classificar tant la interfície de Figma com alguns dels nous formats generats pels usuaris amb aquesta eina, com un exemple d’hibridació, seguint els conceptes exposats per Manovich a la seva obra.
