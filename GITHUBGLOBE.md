# Re-descobrint la hibridació: Globus terraqüi de GitHub
[GitHub](https://github.com/) és una plataforma de col·laboració i allotjament de codi [3], especialment coneguda per la promoció que permet fer de projectes de programació _open source_ [4]. Per tal de potenciar la narrativa relacionada amb la comunitat global de més de 100 milions de desenvolupadors que usen aquesta eina [5], a finals de 2020, GitHub va incorporar a la seva pàgina web un globus terraqüi [6], que mostra informació sobre l’activitat recent de la plataforma, i que resulta alhora un exemple d’hibridació.

El globus, que el maig de 2024 es mostra abans del footer de la seva landing page, combina representació de dades amb gràfics bidimensionals, gràfics tridimensionals, animacions, text i una representació cartogràfica del món (tot i que simplificada). Addicionalment, permet als usuaris obtenir més informació sobre la _pull request_ representada en passar el cursor per damunt de les línies que connecten els punts al mapa, i compta amb elements de _storytelling_ pel seu plantejament, servint, doncs, de base per la narrativa de marca de la companyia [4].

![Representació gràfica d'un globus terraqüi amb arcs al damunt que mostren les contribucions open source a GitHub.](https://github.com/claudiacordobam/PAC3_Manovich_Reloaded/blob/main/GitHubGlobe.png)

Amb el globus de GitHub, elements clàssics d’animació digital i text interactuen amb grans quantitats de dades per tal de generar una composició visual que les representi, fusionant-se per crear un conjunt homogeni que interactua com un tot a ulls de l’usuari. Seguint el coneixement de Manovich, doncs, en el globus de GitHub, els mitjans no conserven la seva estructura i autonomia originals, sinó que intercanvien propietats i interaccionen a nivells més profunds, la qual cosa és una característica dels híbrids [2].

Manovich comenta a la seva obra que una de les característiques de la hibridació és que permet que “s’agrupin formats i tècniques de representació de mitjans anteriors” per tal de generar noves combinacions de mitjans [2], tal com succeeix en aquest cas. Prenent tècniques que van des de l’animació tridimensional fins al tractament i processament de grans quantitats de dades o el desenvolupament web (ja que el globus es renderitza amb WebGL, però també hi intervenen altres tecnologies com three.js o JSON [4]) s’aconsegueix generar una nova representació de la realitat. Tal com ho classificaria Manovich, precisament a causa d’aquesta confluència de tècniques diverses, la representació del globus terraqüi de GitHub formaria part de la nova espècie de mitjans [2].

![Captura de pantalla de la landing page de GitHub mostrant el globus terraqüi interactiu](https://github.com/claudiacordobam/PAC3_Manovich_Reloaded/blob/main/GitHubGlobe.gif)

Seguint una altra de les classificacions dels híbrids proposades per Manovich, es podria considerar que el cas del globus de GitHub és un exemple d’híbrid en què es defineixen tant noves tècniques d’interacció, en poder visualitzar, de manera interactiva, dades actuals, com nous formats de mitjans [2], en aconseguir fusionar les tècniques esmentades prèviament per aportar una experiència innovadora a l’usuari.

En conclusió, doncs, és possible afirmar que el globus terraqüi de GitHub és un cas d’hibridació de mitjans. Combinant formats i tecnologies diferents, com els gràfics tridimensionals o WebGL, s’aconsegueix crear una experiència innovadora per tal que els usuaris puguin interactuar amb les dades, i entenguin, de manera visual i clara, l’abastament global de GitHub, així com de la comunitat de programadors i desenvolupadors que col·laboren en projectes de codi obert cada dia.
